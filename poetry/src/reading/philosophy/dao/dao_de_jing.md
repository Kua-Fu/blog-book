# 道德经

> [wiki-道德经](https://zh.wikisource.org/wiki/%E8%80%81%E5%AD%90_(%E5%B8%9B%E6%9B%B8%E6%A0%A1%E5%8B%98%E7%89%88)) 

> [百度-道德经](https://baike.baidu.com/item/%E5%B8%9B%E4%B9%A6%E8%80%81%E5%AD%90/6370244)

## 德篇

----

### 第一章 論德

上德不德 是以有德 下德不失德 是以無德

上德無爲 而無以爲也 上仁爲之 而無以爲也 上義爲之 而有以爲也 上禮爲之 而莫之應也 則攘臂而乃之

故失道而後德 失德而後仁 失仁而後義 失義而後禮 夫禮者 忠信之泊也 而亂之首也

前識者 道之華也 而愚之首也

是以大丈夫居其厚 而不居其泊 居其實 而不居其華 故去皮取此


上德不德，是以有德；下德不失德，是以无德。上德无为，而无以为也。上仁为之，而无以为也。上义为之，而有以为也。上礼为之，而莫之应也，则攘臂而扔之。故失道而后德，失德而后仁，失仁而后义，失义而后礼。夫礼者，忠信之泊也，而乱之首也。前识者，道之华也，而愚之首也。是以大丈夫居其厚而不居其泊（薄），居其实而不居其华。故去彼取此。

----

### 第二章 得一

昔之得一者 天得一以清 地得一以寧 神得一以霝 浴得一以盈 侯王得一以爲天下正

其至之也 謂天毋已清將恐裂 謂地毋已寧將恐發 謂神毋已靈將恐歇 謂浴毋已盈將恐竭 謂侯王毋已貴以高將恐蹶

故必貴而以賤爲本 必高矣而以下爲基

夫是以侯王自謂孤 寡 不榖 此其賤之爲本欤 非也

故致數與無與 是故不欲祿祿若玉 硌硌若石

昔之得一者：天得一以清；地得一以宁；神得一以灵；谷得一以盈；侯王得一以为天下正。其至之也。[谓]天毋已清将恐裂；谓地毋已宁将恐发；谓神毋已灵将恐歇；谓谷毋已盈将恐渴；谓侯王毋已贵以高将恐蹶。故必贵而以贱为本，必高矣而以下为基。夫是以侯王自谓孤、寡、不谷，此其以贱之本与？非也。故致数与无与。是故不欲禄禄若玉，珞珞若石。

----

### 第三章 聞道

上士聞道 堇能行之 中士聞道 若存若亡 下士聞道 大笑之 弗笑 不足以爲道

是以建言有之曰 明道如費 進道如退 夷道如類 上德如浴 大白如辱 廣德如不足 建德如輸 質真如渝 大方無隅 大器免成 大音希聲 天象無刑 道隱無名

夫唯道 善始且善成

上士闻道，堇而行之。中士闻道，若存若亡。下士闻道，大笑之。弗笑，不足以为道。是以建言有之曰：“明道如费，进道如退，夷道如类。”上德如谷，大白如辱，广德如不足，建德如输，质真如渝。大方无隅，大器免成，大音希声。天象无刑，道隐无名。夫唯道，善始且善成。

----

### 第四章 反復

反也者 道之動也 弱也者 道之用也

天下之物生於有 有生於無

反也者，道之动也；弱也者，道之用也。天下之物生于有，有生于无。

----

### 第五章 中和

道生一 一生二 二生三 三生萬物

萬物負陰而抱陽 中氣以爲和

天下之所惡 唯孤 寡 不穀 而王公以自名也

勿或損之而益 益之而損 故人之所教 夕議而教人

故強良者不得死 我將以爲學父

道生一，一生二，二生三，三生万物。万物负阴而抱阳，中气以为和。天下之所恶，唯孤、寡、不谷；而王公以自名也。勿或损之而益，或益之而损。人所教，夕议而教人。故强良者不得死，我将以为学父。

----

### 第六章 至柔

天下之至柔 馳騁於天下之致堅

無有入於無間 吾是以知無爲之有益

不言之教 無爲之益 天下希能及之矣

天下之至柔，驰骋于天下之致坚；无有入于无间。吾是以知无为之益；不言之教，无为之益，天下希能及之矣。

----

### 第七章 立戒

名與身孰親 身與貨孰多 得與亡孰病

甚愛必大費 多藏必厚亡

故知足不辱 知止不殆 可以長久

名与身孰亲？身与货孰多？得与亡孰病？甚爱必大费，多藏必厚亡。故知足不辱，知止不殆，可以长久。

----

### 第八章 請靚

大成若缺 其用不幣 大盈若冲 其用不穷 大直若詘 大巧若拙 大贏如炳(㶧)

趮勝寒 靚勝炅 請靚可以爲天下正

大成若缺，其用不敝；大盈若盅，其用不窘。大直如诎，大巧如拙，大赢如[亏]，躁胜寒，靓（凉）胜炅（热），清靓（清凉/清静）可以为天下正。

----

### 第九章 知足

天下有道 卻走馬以糞 天下無道 戎馬生於郊

罪莫大於可欲 禍莫大於不知足 咎莫憯於欲得

故知足之足 恆足矣


天下有道，却走马以粪；天下无道，戎马生于郊。罪莫大于可欲，祸莫大于不知足，咎莫[大]于欲得。故知足之足，恒足矣。

----

### 第十章 知天下

不出於戶 以知天下 不規於牖 以知天道

其出也彌遠 其知也彌少

是以聖人不行而知 不見而名 弗爲而成

不出于户，以知天下；不窥于牖，以知天道；其出也弥远，其知弥少。是以圣人不行而知，不见而名，弗为而成。

----

### 第十一章 無爲

爲學者日益 聞道者日損 損之又損 以至於無爲 無爲而無不爲

將欲取天下者恆無事 及其有事也 不足以取天下

为学者日益，闻道者日损。损之又损，以至于无为，无为而无不为。取天下，恒无事；及其有事也，不足以取天下。

----

### 第十二章 德善

聖人恆無心 以百姓之心爲心

善者善之 不善者亦善之 德善也

信者信之 不信者亦信之 德信也

聖人之在天下 翕翕焉 爲天下渾心 百姓皆屬其耳目焉 聖人皆孩之

圣人恒无心，以百姓心为心。善者善之，不善者亦善之，德善也。信者信之，不信者亦信之，德信也。圣人之在天下，歙歙焉，为天下浑心；百姓皆属其耳目，圣人皆孩之。

----

### 第十三章 生死

出生 入死

生之徒十有三 死之徒十有三 而民生生 動皆之死地之十有三

夫何故也 以其生生也

蓋聞善執生者 陵行不辟兕虎 入軍不被甲兵 兕無所椯其角 虎無所昔其蚤 兵無所容其刃

夫何故也 以其無死地焉

出生，入死。生之徒十有三，死之徒十有三，而民生生。动皆之死地之十有三。夫何故也？以其生生也。盖闻善执生者，陵行不辟兕虎，入军不被甲兵；兕无所揣其角，虎无所措其爪，兵无所容其刃。夫何故也？以其无死地焉。

----

### 第十四章 尊貴

道生之 而德畜之 物形之 而器成之

是以萬物尊道而貴德

道之尊 德之貴也 夫莫之而恆自祭也

道生之 畜之 長之 遂之 亭之 毒之 養之 覆之

生而弗有也 爲而弗寺也 長而弗宰也 此之謂玄德

道生之，而德畜之；物刑之，而器成之。是以万物尊道而贵德。道之尊，德之贵也。夫莫之爵，而恒自然也。

道，生之，畜之，长之，遂之，亭之，毒之，养之，复之。生而
弗有也，为而弗恃也，长而弗宰也，此之谓玄德。

----

### 第十五章 守母

天下有始 以爲天下母

既得其母 以知其子 復守其母 沒身不殆

塞其 閉其門 終身不堇

啓其悶 濟其事 終身不救

見小曰明 守柔曰強

用其光 復歸其明

毋遺身殃 是謂襲常

天下有始，以为天下母。既得其母，以知其子，复守其母，没身不殆。塞其闷，闭其门，终身不堇。启其闷，济其事，终身不救。见小曰明，守柔曰强；用其光，复归其明，毋遗身殃，是谓袭常。

----

### 第十六章 盜桍

使我挈然有知也 行於大道 唯迆是畏

大道甚夷 民甚好解

朝甚除 田甚蕪 倉甚虛 服文采 帶利劍 厭食而齎財有餘 是謂盜桍

盜桍 非道也

使我介有知，行于大道，唯施是畏。大道甚夷，民甚好解。朝甚除，田甚芜，仓甚虚。服文采，带利剑，厌食而赍财有余，是谓盗夸。盗夸，非道也。

----

### 第十七章 善觀

善建者不拔 善抱者不脫 子孫以祭祀不絕

修之身 其德乃真 修之家 其德有餘 修之鄉 其德乃長 修之邦 其德乃豐 修之天下 其德乃博

以身觀身 以家觀家 以鄉觀鄉 以邦觀邦 以天下觀天下

吾何以知天下然茲 以此

善建者不拔，善抱者不脱，子孙以祭祀不绝。修之身，其德乃真。修之家，其德有余。修之乡；其德乃长。修之邦，其德乃丰。修之天下，其德乃博。以身观身，以家观家，以乡观乡，以邦观邦，以天下观天下。吾何以知天下之然兹？以此。

----

### 第十八章 含德

含德之厚者 比於赤子 蜂地弗螫 鳥猛獸弗搏 骨弱筋柔而握固 未知牝牡之合而朘怒 精之至也 終日號而不 和之至也

和曰常 知和曰明 益生曰祥 心使氣曰強

物壯即老 謂之不道 不道早已

含德之厚者，比于赤子。蜂蝎蛇弗螫，攫鸟猛兽弗搏。骨弱筋柔而握固。未知牝牡之会而脧怒，精之至也。终日号而不爱，和之至也。和曰常，知和曰明，益生曰祥，心使气曰强。物壮即老，谓之不道，不道早已。

----

### 第十九章 玄同

知者弗言 言者弗知

塞其悶 閉其門 和其光 同其尘 坐其兌而解其紛 是謂玄同

故不可得而親 亦不可得而踈 不可得而利 亦不可得而害 不可得而貴 亦不可得而淺 故爲天下貴

知者弗言，言者弗知。塞其闷，闭其门，和其光，同其尘，锉其锐而解其纷，是谓玄同。故不可得而亲，亦不可得而疏；不可得而利，亦不可得而害；不可得而贵，亦不可得而浅。故为天下贵。

----

### 第二十章 治邦

以正之邦 以畸用兵 以無事取天下 吾何以知其然也

夫天下多忌諱 而民彌貧 民多利器 而邦家茲昏 人多知 而奇物茲起 法物茲彰 而盜賊多有

是以聖人之言曰 我無爲也 而民自化 我好靜 而民自正 我無事 民自富 我欲不欲 而民自樸

以正之邦，以畸用兵，以无事取天下。吾何以知其然也哉？夫天下多忌讳，而民弥贫；民多利器，而邦家兹昏；人多知，而何物滋起；法物滋章，而盗贼多有。是以圣人之言曰：我无为也，而民自化。我好静，而民自正。我无事，民自富。我欲不欲，而民自朴。

----

### 第二十一章 爲正

其正 其民屯屯 其正察察 其邦夬夬

禍 福之所倚 福 禍之所伏 孰知其極

其無正也 正復爲奇 善復爲訞

人之迷也 其日固久矣

是以方而不割 兼而不刺 直而不絏 光而不耀

其正闵闵，其民屯屯。其正察察，其邦夬夬。祸，福之所倚；福，祸之所伏。孰知其极？其无正也？正复为奇，善复为祅。人之迷也，其日固久矣。是以方而不割，兼而不剌，直而不绁，光而不眺。


----

### 第二十二章 長生

治人事天 莫若嗇

夫唯嗇 是以服 服胃之重積德 重積德則無不克 無不克則莫知其極 莫知其極 可以有國 有國之母 可以長久

是謂深根固柢 長生久視之道也

治人事天，莫若啬。夫惟啬，是以早服。早服是谓重积德。重积德则无不克，无不克则莫知其极。莫知其极，可以有国。有国之母，可以长久。是谓深根固柢，长生久视之道也。

----

### 第二十三章 居位

治大國 若烹小鮮

以道蒞天下 其鬼不神 非其鬼不神也 其神不傷人也 非其神不傷人也 聖人亦弗傷也

夫兩不相傷 故德交歸焉

治大国若烹小鲜，以道莅天下。其鬼不神,非其鬼不神也，其神不伤人也。非其申不伤人也，圣人亦弗伤也。夫两不相伤,故德交归焉。

----

### 第二十四章 處下

大邦者下流也 天下之牝也 天下之郊也

牝恆以靚勝牡 爲其靚也 故宜爲下

大邦以下小邦 則取小邦 小邦以下大邦 則取於大邦 故或下以取 或下而取

故大邦者 不過欲兼畜人 小邦者 不過欲入事人

夫皆得其欲 則大者宜爲下

大邦者，下流也，天下之牝也。天下之郊也，牝恒以靓胜牡。为其靓也，故宜为下。大邦以下小邦，则取小邦。小邦以下大邦，则取于大邦。故或下以取，或下而取。故大邦者不过欲兼畜人，小邦者不过欲入事人。夫皆得其欲，则大者宜为下。

----

### 第二十五章 道注

道者 萬物之注也 善 人之也 不善 人之所也 美言可以市 奠行可以賀人

人之不善 何棄之有

故立天子 置三卿 雖有共之璧 以先四馬 不若坐而進此

古之所以貴此者何 不謂求以得 有罪以免與 故爲天下貴

道者，万物之注也；善人之葆也，不善人之所葆也。美言，可以市；奠行，可以贺人。人之不善，何弃之有？故立天子、置三卿，虽有共之璧以先四马，不善坐而进此。古之所以贵此道者何？不曰求以得，有罪以免与？故为天下贵。

----

### 第二十六章 無難

爲無爲 事無事 味無味

大小多少 報怨以德

圖難於其易也 爲大於其細也 天下之難作於易 天下之大作於細

是以聖人終不爲大 故能成其大

夫輕諾必寡信 多易必多難

是以聖人猶難之 故終於無難

为无为，事无事，味无味。大小，多少。报怨以德，图难于其易也，为大于其细也。天下之难作于易，天下之大作于细。是以圣人终不为大，故能成其大。夫轻诺必寡信，多易必多难。是以圣人犹难之，故终于无难。

----

### 第二十七章 輔物

其安也 易持也 其未兆也 易謀也 其脆也 易判也 其微也 易散也 爲之於其未有也 治之於其未亂也 合抱之木 生於毫末 九成之臺 作於羸土 百仁之高 始於足下

爲之者敗之 執之者失之 是以聖人無爲也 故無敗也 無執也 故無失也 民之從事也 恆於其成事而敗之 故慎終若始 則無敗事矣 是以聖人欲不欲 而不貴難得之 學不學 而復眾人之所過 能輔萬物之自然 而弗敢爲

其安也，易持也；其未兆也，易谋也；其脆也，易判也；其微也，易散也。为之于其未有也，治之于其未乱也。合抱之木，生于毫末。九成之台，作于累土。百仞之高，始于足下。为之者败之，执之者失之。是以圣人无为也，故无败也；无执也，故无失也。民之从事也，恒于其成事而败之。故慎终若始，则无败事矣。是以圣人欲不欲，不贵难得之货；学不学，而复众人之所过；能辅万物之自然，而弗敢为。





